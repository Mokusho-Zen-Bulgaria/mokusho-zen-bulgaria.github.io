# Как да практикуваме дзен във всекидневния си живот?

Дожото е място, където практикуваме Пътя — дзадзен. Това е просто, тихо място. Дзен никога не е бил практикуван самостоятелно, а винаги в санга, общността на практикуващите, и винаги е бил предаван от учител на ученик — _и шин ден шин_ (яп. _от ум на ум_). Учителят Дешимару сравнява практиката в дожото с огън: колкото повече дърва хвърляш в него, толкова по-силен е пламъкът. В дожото си помагаме взаимно, за да е силна практиката ни и за да се смирим. Ако следваме правилата на дожото и се държим правилно, вече сме изоставили част от егото си, което контролира всекидневните ни действия. Учителят Доген е казал: _„Да изучаваме дзен е да изучаваме себе си; да изучаваме себе си е да забравим себе си; да забравим себе си е да открием Буда природата си, изначалната наша природа“_.

## Към новодошлите

Отнасяме се с дълбоко уважение към любопитството и куража на хората, които са готови да опитат нещо ново, и искаме да Ви кажем, че независимо дали това ще е първият път, в който ще практикувате, или имате опит с нашия или друг тип практика, сте добре дошли при нас. Учителят Миокен казва: _„Когато сядаме в дзадзен, винаги сядаме с ума на начинаещ — сякаш го правим за пръв път.“_

При нас ще чуете звън от камбани, рецитали на сутри и може да се натъкнете на практики, които са ви непознати. Не чувствайте неудобство от това, че не знаете всички тези "форми". Както казва учителят ни, "В доджото няма грешки". Ако все пак имате необходимост да знаете повече преди да започнете, можете да ни пишете, за да се срещнем преди часовете за практика.

### Какво да облека?

Носете нещо комфортно, което не ограничава дишането и движенията ви (седим в една поза в продължение на два интервала от 40 минути). За предпочитане са тъмните цветове.

### Кога и къде да дойда?

Дните и часовете за практика на групите в София и Варна са публикувани на [заглавната страница](/#schedule). Първият път, когато идвате, трябва да се уговорим да се срещнем малко по-рано, за да имаме повече време да ви покажем позата и да отговорим на въпроси.

### Къде да седна?

Възглавници (зафута) или столове са осигурени. Можете да седнете, където си изберете.

### За формите

"Форми" са структурираните начини, по които извършваме дейности в дзен традицията. Те са много и никой не владее всички тях перфектно. Също никой от нас не ги е знаел, когато е започвал. Отново: в доджото няма грешки. Да се колебаеш е по-лошо от това да сбъркаш, а да действаш без да разсъждаваш рационално, а като следваш космическия порядък – това е най-висшата форма на действие!

_Няма нужда да сте будист или да искате да станете будист, за да участвате в практиката ни._

---
